# Jak na to napsat jak na to?

## Proč psát dokumentaci

### Žádná dokumentace, dobrá dokumentace?

Dokumentace není potřebná, když je všem hned jasné, jak daný produkt funguje,
co je s ním možné provádět, a co si počít, když zase tak dobře nefunguje.

Tedy:

* věc lze použít jediným způsobem
* vždy to dopadne stejně
* nikdy se to nerozbije, nebo alespoň ne tak, aby nebylo jasné, že se to
  rozbilo a proč.

Takže? Třeba **džbán**? Ale věděli jste, že tak dlouho se chodí se džbánem pro
vodu, až se ucho utrhne?

### 21. století nazýváme stoletím dokumentace a informací

Nevěříte? Zrovna, když reviduju tuto prezentaci, na Googlu probíhá téměř 78000 hledání za vteřinu. Proč?

Jak si v Google statistice stojí "How to" a "jak na to"?

* **how to install linux** chtějí vědět v Barmě (cca 80)  
* **how to fry eggs** zajímá občany Jihoafrické republiky (cca 50)
* **how to change oil** hledají v USA (cca 75)
* **how to make tea** je populární na Trinidadu (cca 75)
* **how to write documentation** vládne v Indii (cca 50)

Další údaje naleznete na https://trends.google.com.

### Dokumentace je prostě všude ...

... protože život je zkrátka příliš složitý.

* YouTube
* diskusní servery a blogy
* infografiky
* vysvětlivky
* školní výuka a učebnice
* rada od přátel
* a mnoho dalších

## Jakou dokumentaci si můžeme vybrat?

Existují čtyři základní přístupy k dokumentaci:

* konceptuální

* procedurální

* referenční

* výukový

### Konceptuální dokumentace

Konceptuální dokumentace se snaží vysvětlit uživatelům danou problematiku (koncept)  tak, aby tito pochopili princip fungování a potřebné souvislosti. 

Například:

* jak funguje volební systém České republiky

* jak se přenáší terestriální signál

* jak funguje RAID

* jak pracuje rekuperace v elektromobilu

### Procedurální dokumentace

Procedurální dokumentace poskytuje jasný návod, většinou rozdělený na jednotlivé kroky (procedura), ke splnění uživatelského záměru (user case). Mimo jiné:

* jak nainstalovat aplikaci **X**.

* jak si uvařit vlastní pivo

* jak vytvořit nového uživatele

* jak si vyjednat slevu u mobilního operátora

### Referenční dokumentace

Referenční dokumentace nabízí ucelený přehled (referenci) vlastností, voleb, nastavení a způsobů použití, aby si uživatel mohl sám objevit vlastní přístup a sestavit si své vlastní postupy:

* manuálové stránky v Linuxu

* přehled typů žárovek pro osvětlení vozidla

* přehled ingrediencí potřebných pro upečení
  dortu

* přehled voleb příkazu `dnf` ve Fedoře.

### Výuková dokumentace

Výuková dokumentace, tzv. **tutoriály**, je spojení konceptuální a procedurální stránky dokumentace, takže výsledkem není jenom splněný uživatelský záměr, ale také částečné pochopení problematiky a kontextu.

Je velmi důležité, abychom z konceptuálního hlediska vysvětlili pouze tolik, kolik je **nezbytně nutné**. Chceme-li pomocí tutoriálů vysvětlit širší problematiku, pak volíme několik na sebe navazujících.
